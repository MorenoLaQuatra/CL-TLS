Sabato primo settembre, una manifestazione antirazzista si è svolta nel centro di Atene, in Grecia, con partenza da Piazza Monastiraki [en].
Centinaia di dimostranti, in maggioranza anarchici, si sono riuniti per denunciare le recenti aggressioni, alcune letali, contro i migranti [el] compiute dai membri del gruppo di estrema destra Alba Dorata. I manifestanti hanno protestato anche contro la gogna alla quale sono sottoposte le prostitute sieropositive ad opera della polizia [el], e l'operazione 'Xeniuos Zeus' principalmente finalizzata ad arrestare [en] le persone di colore a causa delle irregolarità nei loro documenti di soggiorno.
I manifestanti in piazza Monastiraki. Foto dell'autore.
I manifestanti si sono spostati in Piazza Omonoia, passando per via Athinas, per ritornare nuovamente a Piazza Monastiraki. Le unità anti-sommossa della polizia greca hanno impedito loro di continuare per via Panepistimiou, in direzione del Parlamento. Non si è verificato nessun incidente, fatta eccezione per degli scontri verbali tra qualche manifestante e alcuni agenti.
Manifestanti in Piazza Omonoia. Foto dell'autore.
Uno striscione dei manifestanti: "Schiacciamo i fascisti e i pogrom della polizia. Greci e rifugiati lottano insieme". Foto dell'autore.
I dimostranti bloccati su via Panepistimiou. Foto dell'autore.
Recentemente si sono svolte diverse manifestazioni, organizzate da gruppi e collettivi di differente ispirazione politica [el]. In questo video, si possono vedere le immagini della manifestazione antirazzista tenutasi ad Atene il 24 agosto, con la partecipazione di molti rifugiati.
Molte persone in Grecia, indipendentemente dal loro orientamento politico, non vogliono più rimanere indifferenti di fronte al razzismo. Il fascismo in Grecia è ormai istituzionalizzato, dal momento che un partito neonazista è entrato in Parlamento [en].
Un anziano che protesta animatamente. Foto dell'autore.
La società greca si sta progressivamente rendendo conto che il razzismo è una minaccia con la quale bisogna confrontarsi.
